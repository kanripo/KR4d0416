# -*- mode: mandoku-view; -*-
#+TITLE: 拙軒集
#+DATE: 2015-08-25 00:08:14.384422
#+PROPERTY: ID KR4d0416
#+PROPERTY: BASEEDITION WYG    
#+PROPERTY: JUAN 卷三
<pb:KR4d0416_WYG_003-1a>¶
欽定四庫全書¶
　拙軒集巻三　　　　　　　金　王寂　撰¶
　　七言律詩¶
　　　萬春節口號¶
翠輿黄繖望天顔警蹕西清綴兩班瑞日曈曈明綵仗¶
香雲靄靄擁蓬山已聞賀使朝金闕佇見降王欵玉闗¶
君夀國安從此始老人星現丙丁間¶
　　　送田元長接伴髙麗告奏使¶
<pb:KR4d0416_WYG_003-1b>¶
聖朝萬里息烽煙冀馬呉牛盡穏眠蝸國弄兵貪裂地¶
蟻臣将命懇呼天政須老手不生事故遣吾髯更著鞭¶
想到鴨江文字飲德星清對兩詩仙¶
　　　還鄉¶
亂後人烟到處稀馬尋歸路駃如飛誰憐膝上狂文度¶
却作遼東老令威閭里舊㳺渾似夢交親相對漫疑非¶
形容變盡君休問大勝㳺魂不得歸¶
　　　題藺相如廟¶
<pb:KR4d0416_WYG_003-2a>¶
應憐趙弱不能國天賛此老禆時君按劔不屈秦天子¶
廽車豈畏亷将軍區區太子徒見慕奄奄諸輩復何云¶
名重泰山成底事一科蓬底覔孤墳¶
　　　中秋待月¶
聳肩危坐覺寒侵雲罅玲瓏看湧金所恨輕違經嵗久¶
莫辭姑待到更深據床老子非無興造物小兒真有心¶
憑仗何人訟風伯為儂西北捲層隂¶
　　　登郡城有感¶
<pb:KR4d0416_WYG_003-2b>¶
禹别九州此其一下臨淮汝上虛危掛壺樹老孫枝長¶
懸瓠城荒女口卑敗址頽垣馴虎廟冷煙寒雨化龍陂¶
客懐感慨知多少倚徹欄干欲下時¶
　　　渡遼舟中小酌¶
佳㑹清歡取次成逸羣髙論極崢嶸掀髯已判玉山倒¶
蘸甲不辭金椀傾落日襯雲魚尾赤斜風捲水縠紋生¶
預愁江上分飛後千里闗河月共明¶
　　　留題晉陽古城慧明寺¶
<pb:KR4d0416_WYG_003-3a>¶
勞生來徃竟如梭蕭寺重逰感慨多十里晉溪新景物¶
千年唐叔舊山河苾蒭香滿阿蘭若舍利深藏窣堵波¶
我欲壁間書嵗月奈何慚愧小東坡(璧間有蘇叔/黨留題故云)¶
　　　題劉德文樂軒¶
書生活計一囊錢㠯樂名軒豈漫然得意山間聊寓酒¶
賞音琴上本無絃園空洛社今誰獨堂在雎陽底事全¶
㑹見慈親封大國金華榮拜雪垂肩¶
　　　送張希召¶
<pb:KR4d0416_WYG_003-3b>¶
見説東人若倒懸正須老子與安然預知和氣千門溢¶
想見先聲萬口傳坐使㳺民羞佩劍斷無姦吏浪催錢¶
笑談了却公家事莫惜新詩寄百篇¶
　　　上咸平帥耶律夀¶
勲業凌煙鬢未華門森霜㦸擁髙牙漢朝劔履元臣後¶
遼國貂蝉太后家黄閣已聞虚鼎席朱衣行引上堤沙¶
吹簫况是神仙侣知看蟠桃㡬度花¶
　　　詠虱¶
<pb:KR4d0416_WYG_003-4a>¶
鬅鬙鶴髪坐搔頭破碎鶉衣不奈秋緩帯笑儂時詭遇¶
處禈嗟爾亦良謀褁章想倦嵇中散披褐幸容秦武侯¶
猶勝元封(缺/)定逺枕戈無暇觧兠鍪¶
　　　題香山寺¶
平生居士愛香山百嵗神逰定此間黄巻既能探妙理¶
青衫安用拭餘澘櫻桃笑日艶樊素楊柳舞風嬌小蠻¶
尚想夜深携滿老幅巾來聽水潺潺¶
　　　上大人通奉夀三首¶
<pb:KR4d0416_WYG_003-4b>¶
舉世鷗盟多反覆我翁強健果投簮三薫三沐蕩塵慮¶
一詠一觴償宿心柱下相君能漱石頴濵遺老悟休隂¶
天公報夀豈無意要識三槐種德深¶
月旦人材口不談市朝氷炭飽經諳平生拙宦魚千里¶
投老退休僧一庵細數行年今九九了知得髓後三三¶
聖朝文物方求備㑹補遺書訪濟南¶
毎年禊飲飲須醉盡日送窮窮奈何子姪藍輿隨靖節¶
天人方丈問維摩歸心寸草夢危枕爭道楸枰驚爛柯¶
<pb:KR4d0416_WYG_003-5a>¶
願與羅浮竹尊者時看銅狄笑摩挲¶
　　　時元瑜㠯笻杖為吾親夀¶
國士憑誰致此君羅浮知見㡬雲孫生成鶴膝挺髙節¶
斷去龍鬚露老根應與蒲萄隨漢使羞仝澁勒暗蠻村¶
我翁兩脚猶強健要看蓮峯玉女盆¶
　　　郭惠叔雙封堂¶
淵源忠孝出汾陽天子嘉之畀寵光素髪迎将兩翁媪¶
彩衣羅拜㡬郎娘傳看瑞草文犀軸笑捧金花古錦囊¶
<pb:KR4d0416_WYG_003-5b>¶
我亦同君與榮幸追懐風樹涕淋浪¶
　　　上韓運使夀用上蕭帥詩韻¶
建節十年鬢未華印懸如斗擁髙牙晚生幸識荆州面¶
異世猶尊吏部家向昔神仙得石髓至今鈆鼎養丹砂¶
人間㳺戲知多少眼有方瞳頂聚花¶
　　　哭二舍弟¶
才猷事業未一試歎恨若人沉九原折簡見呼徴汝夢¶
賦詩成䜟兆予言二千客路未歸櫬八十老親猶倚門¶
<pb:KR4d0416_WYG_003-6a>¶
誰為臨風歌九辨睢陽髙處與招魂(二舍弟頃年嘗夣/冥府追去予比未)¶
(聞喪䟦織錦文禽圖云却憶鶺鴒風雨後/水寒沙冷可憐生時人以為䜟故併記之)¶
　　　哭田去華¶
此老初無適俗韻請歸田里傲南牎平時誰送楊臨賀¶
死日共知張曲江人果贖兮身可百士能如此國無雙¶
佳城一閉風流盡尚想修文對漆缸¶
　　　哭僧義和二首¶
瘦權平昔事風騷痛矣吟魂不可招廟裏香爐從此去¶
<pb:KR4d0416_WYG_003-6b>¶
杖頭明月更誰挑雲披山頂浮螺髻風鼓松聲振海潮¶
他日東坡作真供石泉槐火憶参寥¶
竹杖芒鞋上翠㣲山川良是昔人非無心野鶴穿雲去¶
洗鉢山童帯月歸(此二句蓋二舍弟夢中所得已/而義和告逝予特以此終篇耳)醉墨¶
舊書雲老壁勝逰常扣賛公扉老人手種堂前栢不見¶
蒼皮四十圍¶
　　　送張仲謀使三韓¶
照海旌幢出樂浪過家上冡路生光鴨江桃葉朝迎渡¶
<pb:KR4d0416_WYG_003-7a>¶
岊嶺松花夜煑湯恩詔肅将芝檢重醉鞭低裊玉鞘長¶
遺民笑指天車道酷似南陽異姓王(髙麗稱中原使節/皆曰天車某官事)¶
(見閻子秀/鴨江行記)¶
　　　黄桃花¶
應嗔國色朝酣酒賜與羽衣如太真道士厭看千樹老¶
令君别換一城新緗梅拂額更不俗栗玉削肌殊可人¶
想得乞漿尋舊約東風不似去年春¶
　　　奉題少保張公曲阿别墅二首¶
<pb:KR4d0416_WYG_003-7b>¶
休沐時時散馬蹄緑隂如染轉長堤帝城和氣融春圃¶
相國餘波到兩溪無數龜魚欣作主不言桃李自成蹊¶
聖時正要傳衣事賀監從渠老㑹稽¶
鍾湖亭下水淙淙緑野平泉未易雙十里藕花紅歩障¶
一軒松䕃碧油幢洛中獨樂有司馬天下不名知曲江¶
紙尾欲煩賢宅相雨蓑添我坐篷忩¶
　　　上咸平帥耶律夀¶
九重前席喜忠純不待先容自致身漆水襲封無冷眼¶
<pb:KR4d0416_WYG_003-8a>¶
德光傳世有名臣早登祕閤直清禁旋陟樞機歴要津¶
蒲坂餘波千里潤栁城和氣萬家春定須鈇鉞專方面¶
未許江湖拜散人鶴骨固應多夀考㑹看滄海起飛塵¶
　　五言絶句¶
　　　題懿州寳巖寺壁雨竹¶
寜為強項侯不作折腰吏羞對桃李顔傷春泣紅淚¶
　　　題武公實扇¶
春瓮篘新蟻秋盆鱠錦鱗髙眠無一事爭羡市朝人¶
<pb:KR4d0416_WYG_003-8b>¶
　　六言絶句¶
　　　題扇¶
荷柄猶擎宿露荻花已著秋霜寄語浣沙逰女莫驚溪¶
上鴛鴦¶
　　七言絶句¶
　　　題船子和尚圖二首¶
雨笠烟簑三十年一篙投意便忘船何如更擬呉江上¶
付與兒孫慶有縁¶
<pb:KR4d0416_WYG_003-9a>¶
夜靜風髙江水寒歸船空載月團圓須知釣得金鱗後¶
只是當時舊釣竿¶
　　　納凉蕭寺¶
午晝葵花潑眼明緑隂深處轆轤聲燕泥吹落欺人睡¶
無頼薰風也世情¶
　　　和張運使送春六首¶
别院重門㡬許深桃花結子柳成隂也知春在荼䕷架¶
自是愁多懶重尋¶
<pb:KR4d0416_WYG_003-9b>¶
蛛網氷徽不復開等閑魂夣可曾來鳥啼花落傷心事¶
惆悵東風喚不囬¶
黄昏簾幕為誰開嫌怕雙飛燕子來腸斷一春無好句¶
令人慚愧賀方囬¶
貼水新荷巻未開隔墻風送落花來兎葵燕麥應相笑¶
前度劉郎去又囬¶
老却芳菲過却春流鶯應恠舊逰人犀圍不管年年瘦¶
璧月無端夜夜新¶
<pb:KR4d0416_WYG_003-10a>¶
樹底殘花積漸深樹頭新緑不多隂留春春去無料理¶
試倩行雲夢裏尋¶
　　　沙丘¶
白璧沉江夜鬼呼明年當是祖龍殂海中童子無消息¶
坐待長生豈不迂¶
　　　㣲子廟¶
比干忠諫死如歸箕子佯狂脱禍機君厭殷辛髙謝去¶
三仁誰是定誰非¶
<pb:KR4d0416_WYG_003-10b>¶
　　　和黄山谷讀楊妃外傳五首¶
兄弟漸疎花萼夢君王貪醉上陽春却将妃子比飛燕¶
何物謫仙能屈人¶
姚宋云亡言路塞虢秦徼寵禍機深平時笑指禄山腹¶
信道是中惟赤心¶
金歩揺低雲髻堕瑞龍香散野風吹嶺南驛傳來何暮¶
趂得新墳薦荔枝¶
環子竟逢山下鬼老翁空歎木牽絲年年牛女相逢夕¶
<pb:KR4d0416_WYG_003-11a>¶
記得凭肩私語時¶
飛鴈秋風汾水上淋鈴夜雨蜀山前此時一念無料理¶
阿瞞何由雙鬢𤣥¶
　　　艾人¶
野艾乗時加束縛奮髯嚼齒似能神偶然擡舉在髙處¶
白眼難堪不視人¶
　　　宿錦州廣濟寺僧房卧屛一幅畫一綸巾羽服¶
　　　隠几胡床命短童汲水澆花若有所待者相望¶
<pb:KR4d0416_WYG_003-11b>¶
　　　一翁桶帽凉衫倚杖於溪橋之上意其眷戀風¶
　　　景而緩其行也廼賦二詩¶
垂栁隂隂晝日長野人無事自清凉秪應冷笑黄塵裏¶
為米癡兒有底忙¶
溪橋泉石想佳哉欲去遲遲首重囬不道西莊閒處士¶
胡床虚左待君來¶
　　　萬春節宴罷述懐¶
去嵗宫花挿滿頭玉堦端笏覲珠旒如今淪落江淮上¶
<pb:KR4d0416_WYG_003-12a>¶
始覺衰殘兩鬢秋¶
　　　題張子正運使所藏楊德懋山居老閑圖仍次¶
　　　元韻四首¶
山崦人家落照間笑携兒輩語柴闗應憐烏帽紅塵客¶
有底功名不肯閑¶
竹屋松牕水石間野人門户不曾闗官租了却迎神罷¶
社酒雞豚日日閑¶
世路風波俯仰間趦趄行恐墮機闗豈知野鹿便豐草¶
<pb:KR4d0416_WYG_003-12b>¶
金絡從渠十二閑¶
張侯詩敏落黄間楊文䂓摹逼老闗二妙通靈恐僊去¶
夜忩風雨要防閑¶
　　　附寄陳州陳顯祖¶
若到睢陽話汝陽故人應也問行藏但言甚矣吾衰矣¶
三友軒中作退堂¶
　　　渡遼¶
我家河朔望咸平飛鳥猶須半月程盡道遼陽天様逺¶
<pb:KR4d0416_WYG_003-13a>¶
渡遼何况更東行¶
　　　朝歌城¶
獨夫亡國固宜㢤不省雞聲是禍胎辛苦朝歌城下土¶
暫成宫殿却成灰¶
　　　銅雀臺¶
銅雀臺荒桑柘圍老瞞曾醉柘黄衣錫花片瓦将安用¶
留與詩人寫是非¶
　　　䟦楊損之所藏楊德懋秋江捕魚圖二首¶
<pb:KR4d0416_WYG_003-13b>¶
雨簑煙笠老江湖囬首人間萬事疎不向市橋魚換酒¶
似聞官路有徴車¶
楊文歸心寄老毫楊侯真賞衒詩曹都縁家世有漁隠¶
曾著蓑衣傲錦袍¶
　　　元日偶題¶
三十年前老錦工投梭端有運斤風重來莫訝無人問¶
花様如今盡不同¶
　　　月下聞蝉¶
<pb:KR4d0416_WYG_003-14a>¶
赤日黄塵沒馬鞍宵征聊快月波寒飲風吸露易為足¶
何事區區口不乾¶
　　　望仙樓¶
麗華朝夕侍宸逰秋月春風醉不休擒虎兵來狎客散¶
歌聲猶在望仙樓¶
　　　慶州北山之麓遼山陵在焉俗謂之三殿二十¶
　　　年前常為盗發所得不貲是所謂厚𦵏以致㓂¶
　　　者嘆而成詩¶
<pb:KR4d0416_WYG_003-14b>¶
珠𥜗適足賈身禍金椀傳聞落世間慚愧漢文遺治命¶
瓦棺深𦵏覇陵山¶
　　　題煙寺晚歸圖¶
上方直去天一握歸路轉囬山半腰老衲遲遲縁底事¶
要乗佳月過溪橋¶
　　　細腰宫¶
玉立宫娃滴滴嬌君王沉湎醉春宵不知天下歸長距¶
猶向尊前舞細腰¶
<pb:KR4d0416_WYG_003-15a>¶
　　　白馬寺¶
竺法初從西土來黄冠犄角力相排當時道教灰飛盡¶
貝葉真經安在㢤¶
　　　宗州帥守㕔事東偏有燕寝之所壁畫四皓戯¶
　　　以一詩嘲之¶
偃蹇商山四秃翁龍飛蛇斷笑談中出為羽翼成何事¶
輸與留侯萬世功¶
　　　朝服迎詔馬上偶成¶
<pb:KR4d0416_WYG_003-15b>¶
走遍人間為口忙人間無路不羊腸東風叵耐相欺得¶
吹盡朝衣兩袖香¶
　　　兒子以詩酒送文伯起既而復繼三詩予喜其¶
　　　用韻頗工為和五首¶
山肩吾子類賈島火色我儂輸馬周但得把螯同一醉¶
絶勝側目避監州¶
逢人不肯下顔色砥柱屹然羞比周能詩怪有墨君僻¶
一派元出文湖州¶
<pb:KR4d0416_WYG_003-16a>¶
樽酒但能供北海漁簑安用釣西周七言五字得誰髓¶
老杜工部韋蘓州¶
轍底波臣渴欲死政煩斗酒亟呼周錦囊詩草勿浪出¶
嫌怕聲名動九州¶
畫餅虚名戰蠻觸黄糧春夣閲商周吾衰久矣百念冷¶
不用三刀兆益州¶
　　　伯起善用強韻徃復愈工再和五首¶
觧醒五斗多安用通道三杯急可周放下藍輿成一醉¶
<pb:KR4d0416_WYG_003-16b>¶
眼髙不顧王江州¶
耽詩竊比城南杜寄傲真同柱下周花底最宜文字飲¶
不須羯鼓打梁州¶
曹植波瀾元自大嵇康禮法若為周試携詩律摧堅敵¶
絶似乃翁平貝州¶
善交人者久而敬其責已也重以周莫笑山中醉朝暮¶
舉鞭猶觧問并州¶
鄉闗煙水三千里客舍星霜一再周臣子愛君無逺近¶
<pb:KR4d0416_WYG_003-17a>¶
斗牛箕野望神州¶
　　　浴桃花湯¶
惜爾不遭淮海賦幸然得免驪山汙如何不肯混常流¶
要使衆生清淨故¶
　　　沁水山寺¶
兩峽山髙月半輪五更人起馬嘶頻無端又上長安道¶
輸與僧忩飽睡人¶
　　逸句¶
<pb:KR4d0416_WYG_003-17b>¶
生涯貧到骨家具少於車¶
　　　留别郭熈民¶
五年風雪黄州閏萬里闗河渭水秋¶
　　　盧植墓¶
南臺故址今頺然漢盧植墓疑相傳¶
